---
title: "Store Skagastølstinden (Storen - 2405 moh)"
date: 2015-08-01
tags : ["Storen"]
categories : ["Jotunheimen"]
---
Jeg og tre likesinnede (Einar, Pål og Peer) var helgen 31 juli - 2 august 2015 deltakere på DNT Fjellsport Oslo sin tur "[i Slingsbys fotspor](https://fjellsport.dntoslo.no/aktiviteter/vis/818515/)".  Turen gikk fra hhv Fondsbu (for [Falketind](/post/2015-07-31-falketind/)) og Turtagrø (for Store Skagastølstinden - Storen). Vi var 4 deltakere på turen og to instruktører/ledere fra DNT Fjellsport Oslo. Og da ble det også to taulag når det var påkrevd i fjellet. Bildene i turrapporten er tatt av flere enn meg og det er anmerket under hvert bilde hvem som er fotograf.

{{< figure src="/images/Storen/nr1.jpg" caption="Store Skagastølstinden, Norges tredje høyeste topp" position="center" style="border-radius: 8px;" >}}

DNT stilte med nødvendig sikringsutstyr og de to kursledere kjente godt til rutene i fjellet. Selv om man til tider er ganske eksponert og føler på høyden, var jeg aldri i en situasjon hvor jeg følte med utrygg.  Sikkerheten var godt ivaretatt, så godt som det lar seg gjøre på slike turer. Det å tåle høyder er en tilvenning, men det skal av og til kile litt i magen. Det er litt av opplevelsen av å gå i høyfjellet.

Det er en ting jeg stusset på og som ble tatt opp med DNTs representanter i løpet av helgen vi var sammen. I beskrivelsen av turen ( "[i Slingsbys fotspor](https://fjellsport.dntoslo.no/aktiviteter/vis/818515/)") står det *ekspert* under vanskelighetsgrad. Det er etter min vurdering en stor overdrivelse. Hvis du har en noenlunde normal fysikk er begge turer, etter min vurdering, mulig å gjennomføre. Har du høydeskrekk er kanskje ikke dette det helt rette, men det blir litt opptil den enkelte selv å vurdere.

Turen til Storen startet lørdag morgen kl 0500 fra Turtagrø og vi var tilbake på utgangspunktet ved midnatt etter 19 timer i fjellet. Av disse 19 timer var nok 4-5 timer venting på på tur opp og rappell ned. Det var mange lag på gang i fjellet denne dagen, og selv om vi startet kl 0500 så ble vi de siste opp på toppen og de siste ned fra fjellet. Etter det jeg husker var det også minst to taulag som snudde underveis.

{{< figure src="/images/Logger/Storen.png" caption="" position="center" style="border-radius: 8px;" >}}

{{< figure src="/images/Logger/Storen_eval.png" caption="" position="center" style="border-radius: 8px;" >}}

Turen til Storen er ca 22 km lang og etter sporloggen ca 1580 høydemeter. 

Målet for turen var å komme til topps på Storen. For meg har det vært et mål de siste årene. Noen må ha flere forsøk på grunn av værforhold eller andre faktorer. Vi var så heldige at vi kom til topps på første forsøk selv om været var meget vekslende underveis.  

Før turen startet var meldingen fra DNT kursledere ta med mye varme klær, mye mat og vann. Og så det er sagt med en gang. Skift og varme klær i sekken er etter mine vurderinger en absolutt nødvendighet. Turen tok 19 timer pga mye venting i fjellet. Vi opplevde alt fra sol til snøstorm på vei opp og det var til tider grisekaldt. Uten tilstrekkelig med varme klær i sekken kan en tur på Storen bli en stor utfordring. Det er også viktig å huske på at den kan skje uhell i fjellet og overnatting under åpen himmel kan bli nødvendig.

Og jeg vil også si at jeg aldri hadde tatt turen på Storen uten å gå sammen med folk som både har vært på Storen og som også er sertifiserte førere. Men dette er min personlige mening og det er opptil hver enkelt å vurdere hva som er forutsetningene for en slik topptur.

{{< figure src="/images/Storen/nr24.jpg" caption="Foto : Thomas - Storen i all sin prakt, sett fra Austabotntinden." position="center" style="border-radius: 8px;" >}}

På bildet under er både Store Dyrhaugstind og Storen sett fra Sletterust siden. Sommer 2014 klatret jeg Dyrhaugsryggen (via Bandet) og sommer 2015 ble Storen erobret. Klatringen opp til Dyrhaugsryggen er nok litt mer teknisk krevende enn Storen, men begge ruter kan lett klatres med kjentfolk som guider.

{{< figure src="/images/Storen/nr2.jpg" caption="Foto : Thomas - Store Dyrhaugstind med Dyrhaugsryggen og Storen sett fra Vetle-Knipen (Sletterust)." position="center" style="border-radius: 8px;" >}}

**Turtagrø til Bandet**

Turen startet kl 0500 om morgenen. Opp kl 0400, spise frokosten som hotellet på Turtagrø hadde smurt til oss kvelden før, en kopp kaffe og så var vi var klar.

{{< figure src="/images/Storen/nr3.jpg" caption="Foto : Thomas - Fanaråken fra Sognefjellshytta kl 0400 om morgenen." position="center" style="border-radius: 8px;" >}}

Det var stjerneklart om morgenen, alt så ut til at det ville ble en strålende dag for å bestige Storen. Det var kaldt og nattefrost (1 august 2015) og det var rim på frontruta. Tau og annet sikringsutstyr sjekkes og fordeles. DNT kursledere bar med seg alt av nødvendige kiler og kammer. Vi tok med fire 50-meters heltau som ble fordelt mellom oss.  Hjelm, stegjern, isøks og seler med diverse karabiner sørget vi selv for å putte i sekken.

{{< figure src="/images/Storen/nr4.jpg" caption="Foto : Thomas - siste sjekk at alt er med." position="center" style="border-radius: 8px;" >}}

Etter en siste sjekk i sekken at alt nødvendig utstyr var tatt med så var vi så klare som vi kunne bli for turen. Det var en stille og litt morgentrøtt, men spent, gjeng som satte avgårde kl 04.57 om morgenen 1 august 2015.

{{< figure src="/images/Storen/nr5.jpg" caption="Foto : Einar Elvesæter - på vei opp til Bandet ved Skagastølsvannet." position="center" style="border-radius: 8px;" >}}

Turen inn til Bandet skal etter boka ta ca tre timer. På grunn av mye snø og frost gikk turen opp meget raskt. Normalt må det spaseres mye i steinur på turen opp til Bandet og da skal man gå fort dersom turen opp dit skal gåes på de "foreskrevne" tre timer.

#### Bandet

Bandet ble nådd ca kl 0740. Det ble en kort rast, litt mat og drikke i kroppen før laget gikk videre. Spenningen ble nok litt større nå som Storen tittet frem i all sin prakt. Det er et mektig fjell, rett og slett. Og pulsen økte nok litt mens vi tittet opp på fjellet under den korte pausen.

{{< figure src="/images/Storen/nr6.jpg" caption="Foto: Einar Elvesæter - Skagastølsbu, nødhytta på Bandet med Storen i bakgrunnen." position="center" style="border-radius: 8px;" >}}

Godværet hadde til tross for et ikke så bra varsel, holdt seg bra til nå. Men vi skulle få erfare at varselet stemte. Både kald vind og snø skulle vi få føle på lengre opp i fjellet.

{{< figure src="/images/Storen/nr7.jpg" caption="Foto : Einar Elvesæter - en spent gjeng som titter opp mot Storen.  Midtmaradalsbreen og Midtmaradalstindene i bakgrunnen." position="center" style="border-radius: 8px;" >}}

Hotellet på Turtagrø var meget service innstilt. De smurte store matpakker til hver av oss og jeg var faktisk mett når vi returnerte til Turtagrø etter 19 timer i fjellet.

{{< figure src="/images/Storen/nr8.jpg" caption="Matpakker fra hotellet på Turtagrø." position="center" style="border-radius: 8px;" >}}

**Snøfelt og svaene**

Det første som møtte oss etter hytta på Bandet var passert var to, til tider, meget bratte snøpartier. Snøen var knallhard og stegjern og isøks var en forutsetning for å komme opp og over disse på en relativt sikker måte. Hjelmen ble naturligvis puttet på hodet her også. I partiene over snøfeltene er det mye løsmasser (stein) og med så mye folk i fjellet er det stor fare for steinsprang. Det er viktig at vi også var forsiktig når vi klatret videre. Se hvor vi satte beina for ikke selv å utløse steinsprang som evt kunne treffe andre under oss. Dette gjaldt på hele turen.

Returen på kvelden gjorde vi uten stegjern. Da var snøen delvis slaps og med isøks som sikring kom vi oss ned på en sikker nok måte uten stegjern.

{{< figure src="/images/Storen/nr9.jpg" caption="Foto : Einar Elvesæter - stegjern på og første snøparti skal forseres. Peer titter opp på Storen. Det er absolutt noen høydemeter igjen..." position="center" style="border-radius: 8px;" >}}

{{< figure src="/images/Storen/nr10.jpg" caption="Foto : Einar Elvesæter - det er like bratt som det ser ut. Ikke akkurat stedet å skli ut." position="center" style="border-radius: 8px;" >}}

Balanse er viktig. Alle fire ble brukt når det var påkrevd. Etter snøfeltene er de berømte svaene. Her bør man velge riktig rute for å komme seg over disse uten for mye trøbbel og tid. Vi valgte en rute litt til venstre og kom oss relativt raskt over. Vi sikret to ganger før vi ankom det såkalte Hjørnet hvor selve klatringen skulle begynne.

{{< figure src="/images/Storen/nr11.jpg" caption="Foto : Einar Elvesæter - siste snøparti før svaene." position="center" style="border-radius: 8px;" >}}

**Hjørnet**

Pga kø i fjellet ble det fire litt kortere taulengder før vi var til topps. Første trinn i klatringen er det såkalte Hjørnet. Dvs klatringen starter ikke akkurat på Hjørnet, men Galleriet er ganske luftig og sikring er på sin plass. Hjørnet leder til Galleriet og derfra videre til Heftys renne. På Hjørnet gjør vi klar til klatring i to taulag.  Standplass blir etablert og DNT kursledere går på led og setter sikringer underveis mens vi sikrer. 

{{< figure src="/images/Storen/nr12.jpg" caption="Foto : Pål Eivind Skaare - en smilende og litt spent Peer." position="center" style="border-radius: 8px;" >}}

Når vi var på Hjørnet hørte vi folk på Galleriet. Og da begynte også timene med venting i fjellet. Jeg vil anta at vi ventet mellom 4-5 timer totalt sett. Og det var til tider grisekaldt. Det var så kaldt at jeg hadde på meg fire lag med ull en stund, og allikevel så frøs jeg litt.  Dagen før hadde jeg heldigvis kjøpt klatrehansker på Turtagrø og det var jeg utrolig glad for at jeg gjorde. Med slike hansker har man godt tak i fjellet og de er litt varme.

{{< figure src="/images/Storen/nr13.jpg" caption="Foto : Pål Eivind Skaare - en siste sjekk at alt sitter som det ska, nå skal det klatres." position="center" style="border-radius: 8px;" >}}

**Galleriet og Heftys renne**

Galleriet er en ganske luftig plass. Men hyllene er brede og det er godt med tak i fjellet. Det mest utfordrende her er nok synet av Slingsbybreen noen hundre meter under oss. Det er flere ruter opp og vi valgte den såkalte Heftys renne. Med vi mener jeg Jakob (DNT) , Einar og meg. Magnus (DNT), Peer og Pål valgte ruten til høyre ved siden av Heftys renne. For å komme inn på denne må man utpå fjellet i starten. Og det skal litt guts til når det er 400-500 m fritt fall rett under. Det er også en rute til venstre for Heftys renne. Jakob ville at vi skulle ta den pga køen i renna. Og da må en også utpå fjellet, samtidig som det var vått og glatt fjell i starten. Det synes verken Einar var en god ide, så da ble det renna.

{{< figure src="/images/Storen/nr14.jpg" caption="Foto : Pål Eivind Skaare - taulaget er festet i standplass og neste etappe skal starte." position="center" style="border-radius: 8px;" >}}

Heftys renne er et kapittel for seg selv. Når de tekniske klatreferdigheter ikke er helt på topp og høyden smeller til, så kan renna være en liten utfordring. Og slik var det for meg. Det gledelige er at renna er inne i fjellet. Opptaket på renna er en utfordring, selve renna er en utfordring og slutten på renna er en utfordring. Renna er absolutt ingen umulighet. Men den er nok den meste krevende delen av denne ruten opp. Jeg var siste mann opp renna og fikk litt tid alene på en fjellhylle langt til værs. Når jeg sto der alene med hundrevis av meter ned så var det ikke helt fritt for at jeg tenkte hva hvis jeg ikke kommer meg opp i den "helv..." renna, hva gjør jeg da. Og renna er trang og med sekk og isøks utenpå sekken ble det ikke lettere.

Men med litt teknisk hjelp av en slynge og kam klarte jeg på ett hvis å komme meg opp, inn i og gjennom renna. 

{{< figure src="/images/Storen/nr15.jpg" caption="Foto : Peer Sjødis - neste stopp er Heftys renne, enkel klatring men luftig." position="center" style="border-radius: 8px;" >}}

Jeg tok ikke så mange bilder selv på denne turen. Det var såpass kaldt at jeg ikke orket å hente frem kameraet som lå i sekken (mest sannsynligvis i bunn av sekken og) hele tiden. Men vi var fire stykker som alle tok litt bilder underveis.  

{{< figure src="/images/Storen/nr16.jpg" caption="Foto : Peer Sjødis - Einar og Thomas på vei mot Heftys renne." position="center" style="border-radius: 8px;" >}}

{{< figure src="/images/Storen/nr17.jpg" caption="Foto : Peer Sjødis - vi hadde alle årstider på denne turen. Sol og snø om hverandre." position="center" style="border-radius: 8px;" >}}

Det er rå utsikt fra Storen. Det var sol, tåke og snø om hverandre på turen. På bildet under sees Austabotntinden og Ringstinden. Det var mye snø i fjellet denne sommeren. En snørik vinter og kald sommer er nok årsaken til det.

{{< figure src="/images/Storen/nr18.jpg" caption="Foto : Thomas. Dette året er det mye snø igjen i fjellet. Ringstinden og Austabotntinden skimtes i det fjerne." position="center" style="border-radius: 8px;" >}}

**På toppen**

Toppen ble nådd ca 1545 (etter klokka på GPSén min), nesten 11-timer etter start fra Turtagrø. 

{{< figure src="/images/Storen/nr19.jpg" caption="Foto : Einar sitt kamera med selvutløser. Endelig på toppen av Norges tredje høyeste fjell." position="center" style="border-radius: 8px;" >}}

Endelig på toppen av Storen, en drøm for meg i mange år. Her var vi ca 10 minutter før vi tok til med returen ned fjellet. Og vi var kun halveis på turen. Returen tar også sin tid. Det er viktig å ta det med ro ned. Både for å sikre returen for seg selv, men også for ikke å utløse steinsprang som kan skade andre som er lengre ned i fjellet.

{{< figure src="/images/Storen/nr20.jpg" caption="Foto : Einar Elvsæter - kort rappell ned fra topppunktet." position="center" style="border-radius: 8px;" >}}

Topppunktet på Storen er litt utsatt til og vi sikret både opp og ned til selve topppunktet.

Første steg på returen var å komme seg ned til første rappellpunkt. Det er noe bortgjemt og ganske så luftig. Og igjen ble det venting. Laget foran oss brukte lang tid på rappellen og vi ble stående fast i fjellet og vente på vår tur.

{{< figure src="/images/Storen/nr21.jpg" caption="Foto : Einar Elvsæter - Pål venter på sin tur for rappell ned." position="center" style="border-radius: 8px;" >}}

Den første lange rappellen (ca 40 meter lang) ender opp rett ved Hjørnet. Når vi ankom Hjørnet på vei opp var det flere lag som hadde vært på toppen og rappellerte ned.

{{< figure src="/images/Storen/nr22.jpg" caption="Foto : Pål Eivind Skaare - i bunn av den første rappellen, en ca 40 meter lang loddrett rappell." position="center" style="border-radius: 8px;" >}}

Returen ned fra fjellet var også ganske grei. Det ble to lange rappeller ned, samt at vi sikret litt underveis mellom rappellene. Og igjen så var vi meget forsiktig hvor vi satte bena. Det var folk under oss på vei ned og vi hadde ingen planer om å sende avgårde stein nedover fjellsiden.

{{< figure src="/images/Storen/nr23.jpg" caption="Foto : Pål Eivind Skaare - både snø og sol på turen. Været skifter ekstremt fort i høyden." position="center" style="border-radius: 8px;" >}}
