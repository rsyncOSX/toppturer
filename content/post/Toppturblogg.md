---
author: "Thomas Evensen"
title: "En blogg om toppturer, primært i Jotunheimen"
date: 2021-04-26
tags : ["Toppturblogg"]
categories : ["Jotunheimen"]
---
Under er liste over de toppturer i Jotunheimen som jeg har blogget om. På de fleste turer er det bilde av GPS spor og høydekurve for turen.

{{< figure src="/images/Toppturminner/hurrungane.jpeg" caption="Hurrungane" position="center" style="border-radius: 8px;" >}}

### Store Dyrhaugstindene, Dyrhaugsryggen (2147 moh) over Bandet

Sommer 2014 gikk jeg opp på [Dyrhaugsryggen](/post/dyrhaugsryggen/) (via Bandet). Turen ble gjort som endel av klatrekurset jeg var deltaker på. Dagen etter gikk vi på Store Austabotntinden. I pinsen 2020 ble [det randoneetur opp ryggen mot Store Dyrhaugstind](/post/dyrhaugstind/).

### Store Skagastølstinden - Storen (2405 moh) over Bandet

Turen på [Storen](/post/storen/) ble gått sammen med DNT Oslo fjellsport i 2015.

### Store Austabotntinden (2204 moh)

[Austabotntindene](/post/austabotntinden/) er en klassiker i Hurrungane. Det er flere ruter opp til Store Austabotntinden. Jeg har vært på Vestre mange ganger og to ganger helt på toppen.

### Smørstabbtindtraversen

Hele [Smørstabbtindtraversen](/post/smorstabbtindtraversen/) er en ganske lang og drøy tur. Men halve traversen er ganske overkommelig. Og den flotteste halvparten er, etter min vurdering, med start på Kalven.

### Uranostinden (2157 moh) over ryggen og Nørdre Svartdalspiggen

Jeg har vært på toppen av [Uranostinden](/post/uranostinden/) to ganger. Første gang gikk jeg ruten over Uranosbreen, andre gang gikk jeg ryggen opp sammen med to kamerater.

### Falketind (pionerruten) (2067 moh)

Dagen før Storen gikk vi på [Falketind](/post/falketind/) (over Falkebreen) sammen med DNT Oslo fjellsport. To ganger har jeg vært på toppen av Falketind.

### Kyrkja (2032 moh)

Første tur på Kyrkja gikk jeg sommer 2015 på vei hjem etter turen på Storen og Falketind. Det ble nok en tur på [Kyrkja](/post/leirdalen/) sommer 2019.

### Loftet (2170 moh) randoneetur

Fire ganger har jeg tatt turen opp på [Loftet](/post/loftet/) med randoneeski på beina. Og det blir nok flere turer på Loftet.

### Sokse (2189 moh)

I påsken 2017 ble det en tur på  [Sokse](/post/sokse/), en ny 2000 meters topp og en av toppene på Smørstabbtindtravsersen som jeg ikke hadde vært på.

### Storebjørn (2222 moh) randoneetur

Randoneeturen til [Storebjørn](/post/storebjorn/) er en av de bedre skiturer jeg har gjort. Tre ganger har jeg gått på ski over Leir- og Smørstabbreen og en gang på beina etter retur fra Smørstabbtindtravsersen. Flottere område å gå på tur skal man lete lenge etter.

### Vesle (2092 moh) og Storbreatinden (2018 moh) randoneetur

I pinsen 2016 ble det også tur på to nye topper, [Stor- og Veslebreatinden](/post/breatinden/) som begge er over 2000 moh.

### Store Urdadalstind (2116 moh)

Turen til [Urdadalstinden](/post/urdadalstinden/) ble gått sammen med Frode og Rolf sommer 2014.

### Galdhøpiggen (2469 moh)

Selv om [Galdhøpiggen](/post/galdhopiggen/) ikke er en spesielt vanskelig tur å gå er det så er det Norges høyeste topp og et “must” å ha med seg. Grethe og jeg tok turen sommer 2014.

### Glittertind (2452 moh)

Som for Galdhøpiggen er også [Glittertind](/post/galdhopiggen/) en tur som man bare må ha med seg. Grethe og jeg gikk på Glittertind dagen før vi gikk på Galdhøpiggen.

### Store Soleibotntinden (2083 moh)

Store Soleibotntinden er en enkel tur (enkel i mening ikke utsatt). Det er en flott utsikt på toppen og en fin familietur. Jeg har ikke skrevet noen blogg om turen. Når Tindevegen er åpen er den enkel å finne. Det er parkering langs Tindevegen, ca en km før/etter bommen avhengig av hvilken vei man kommer.

### Fanaråken (2068 moh) randoneetur

[Fanaråken](/post/fanaraaken/) er vel ikke en av de typiske randoneetopper. Men det er uansett en flott tur å gå over Fanaråkbreen. Jeg har vært på toppen tre ganger.

### Besseggen

[Besseggen](/post/galdhopiggen/) er en av Norges mest besøkte fjellturer. Du er garantert ikke alene på den turen, men det er en flott tur og helt grei å ha gjort. Turen som Grethe og jeg gikk sensommer 2017 var min andre tur over Besseggen, første tur var sommeren 2002.

### Midtre Tverrbotntind (2084 moh)

Fra Leirvassbu er [Midtre Tverrbotntind](/post/tverrbotntind) lett tilgjengelig. Og det er mulig å gå en rundtur på toppen.

### Rasletind (2105 moh)

Midt på Valdresflya er starten på turen til [Rasletind](/post/rasletinden), en av de mer tilgjengelige topper over 2000 meter.

### Nørdre- og Store Svartdalspiggen (2137 og 2174 moh)

Fra Gjendbu er [Store Svartdalspiggen](/post/svartdalspiggen) en grei tur. Det er også de som går opp på Torfinnstindene fra Torfinnsbu og ender på Nørdre Svartdalspiggen. Men det er en ganske drøy tur med noen klatreetapper.

### Surtningssue (2368 moh)

Turen opp på [Surtningssue](/post/surtningssue) er nok mest vanlig å gå fra Memurubu. Surtningssue er en enkel, men relativt drøy tur. Vi gikk opp via Raudhamran og returen gjennom Memurudalen.

### Store Smørstabbtind (2208 moh)

[Store Smørstabbtind](/post/smorstabbtinden) er en flott tur og kan anbefales, og den er heller ikke spesielt krevende.

### Nordre Skagastølstind (2168 moh)

[Nordre Skagastølstinden](/post/nordre_skagastolstinden) er også en flott tur og krever ikke sikring eller klatring. Skal man videre på ryggen må det sikringsutstyr til.

### Austre Trollsteinhøe (2096 moh)

[Austre Trollsteinhøe](/post/austretollstenhoe) er en grei topptur med utgangspunkt fra parkeringsplassen til Glitterheim.

### Stetinden (2020 moh)

 [Stetinden i Leirdalen](/post/leirdalen) er en enkel topp å gå til. Er været riktig er utsikten fra denne toppen fantastisk, som fra de fleste topper i Jotunheimen.

## Andre toppturer

Under er beskrivelse av fjellturer utenfor Jotunheimen. Jeg skulle gjerne ha brukt mer tid i Jotunheimen, men jeg kan ikke sette meg i bilen og kjøre til Jotunheimen hver gang jeg har lyst på en fjelltur.

### Snøhetta (2286 moh)

Grethe og jeg gikk på [Snøhetta](/post/stetind) sommer 2015.

### Toppturer i Hemsedal

Om vinter og våren byr [Hemsedal](/post/hemsedal) på mange flotte toppturer. Her er noen av de som jeg har vært på.

### Halls fortopp (Stetind) (1314 moh)

Grethe og jeg gikk sommer 2015 en [tur opp mot Stetind](/post/stetind), Norges nasjonalfjell. Vi var ikke helt til topps. Turen opp på selve Stetind forutsetter sikring (og guiding).

### Romsdalen

Sommeren 2016 besøkt vi Åndalsnes og hadde noen flotte turer der. Trollstigen og besøkssenteret på toppen ble besøkt. [Romsdalseggen](/post/romsdalseggen) og  [Trollveggen](/post/trollveggen).

### Skrim, Blefjell og Norefjell

Innenfor en radius på 1-2 1/2 timers kjøring fra Horten er det mange flotte områder. Tre av de jeg er mest på er Skrim, Blefjell og Norefjell. [Turer i nærområdet](/post/skrim)

### Gaustatoppen (1883 moh)

Turen til [Gaustatoppen](/post/gaustatoppen) starter for meg fra parkeringen ved Svineroi.

## Jotunheimen og Hurrungane

NRK har laget en serie “Landet frå lufta” og 3 november 2016 sendte de bilder fra Sognefjellet. Bildene er utrolig flotte og turen går fra Lom og over Sognefjellet. Jeg har overnattet på flere av fjellstuene som de viser bilder av (Jotunheimen Fjellstue, Krossbu, Sognefjellshytta og Turtagrø). Det vises også nærbilder av flere av toppene jeg har vært på (Loftet, Galdhøpiggen, Storen). Her er [episoden](https://tv.nrk.no/serie/oeyeblikk-fra-landet-fraa-lufta/DVFJ61006513/03-11-2017) som ble vist 3 november.

Flere av fjellene i [Hurrungane](https://no.wikipedia.org/wiki/Hurrungane) nåes lettest fra Turtagrø og bommen på Tindeveien for hhv Austabotntindene og Soleibotntind.

Storen er et mål for mange som vandrer i Jotunheimen. Er man i brukbar fysisk form og takler høyder så er en tur opp på Storen mulig for de som vil. Til venstre for Storen (bildet over) er Midtmaradalsbreen og til høyre Slingsbybreen. Dyrhaugstindene er også en flott tur. Store Dyrhaugstind nås enten via Dyrhaugsryggen eller via Bandet og klatring opp til Søre Dyrhaugstinden.

## Kartverket og frikart.no

Når jeg er i fjellet tar jeg alltid med min Garmin 62S GPS. På GPSen har jeg installert Topo Premium - 7 Jotunheimen, målestokk 1:25000 og [frikart](http://www.frikart.no/garmin/), målestokk 1:50000 sitt kart over hele Norge. Sistnevnte er et gratiskart og etter min vurdering meget bra. Det er en forskjell i målestokk og hver enkelt må vurdere hva som en er mest komfortabel med. Topo Premium kartene koster noen kroner og de er mer detaljert enn Frikart.no sine kart. Men det kan hende at Frikart.no sine gratiskart er tilstrekkelig.

Kartverket har lansert nye tjenester, skriv ut ditt eget kart i målestokk 1:50 000 eller 1:25 000. Tjenesten heter [Mitt turkart](http://www.norgeskart.no/turkart/#9/154365/6847512). Det er rett og slett en suveren tjeneste og et godt eksempel på hva som er mulig når statlige enheter frigir data til publikum.

Når jeg er i Jotunheimen bruker jeg naturligvis Topo Premium kartet. Men jeg har ikke sett behovet for å kjøpe flere Topo Premium kart når jeg er på tur andre steder. Frikart.no sine gratiskart er gode nok for meg.

## Hurrungane

Bildene under er mot Hurrungane. Hurrungane er en av de mer alpine delene av Jotunheimen og et mye besøkt fjellområde om sommeren og våren når skisesongen begynner. Kjente topper i Hurrungane er Skagastølstindane, Styggedalstindane, Dyrhaugstindane, Maradalstindane, Austanbottstindane, Soleibotntindane.

{{< figure src="/images/Toppturminner/ringstind.jpeg" caption="Ringstind sett fra Vettismorki" position="center" style="border-radius: 8px;" >}}
{{< figure src="/images/Toppturminner/austabotntind.jpg" caption="Austabotntindene og Store Ringstind i vinterdrakt" position="center" style="border-radius: 8px;" >}}
{{< figure src="/images/Toppturminner/storen.jpg" caption="Dyrhaugstindene og Store Skagastølstinden (Storen)" position="center" style="border-radius: 8px;" >}}
{{< figure src="/images/Toppturminner/hurrunganenesommer.jpeg" caption="Hurrungane sommer" position="center" style="border-radius: 8px;" >}}
{{< figure src="/images/Toppturminner/hurrunganevinter.jpeg" caption="Hurrungane vinter" position="center" style="border-radius: 8px;" >}}
